Det er viktig å ta standpunkt til desse alternativa. Fenomena rapportert nedanfor er av
ein slik art at dei lett innbyr til bortforklaring heller enn forklaring. "Ein trur ikkje på
slikt", og vedkomande meiner gjerne med "slikt" eit fenomen som ikkje er erkjent som
fysisk reelt og potensielt tilgjengeleg for forståing ut frå kjent kunnskap. Ein gløymer
gjerne at det reelle først vert skilt frå det ikkje-reelle etter gransking og avklaring av
fenomenets natur. Nye fenomen må møtast med relevant kunnskap. Strekk ikkje
relevant kunnskap til, må ein som eit minstemål søke avklart det nyes form og innhald,
og dei situasjonar det oppstår innanfor. Denne informasjonen må så prøvast mot
tilgjengeleg og relevant kunnskap. Først etter ein slik prøving vil ein kunne vurdere om
ein kan og bør gå vidare. Slik må det vera også med Lalm-observasjonane, gjeve at ein
kan ha tillit til observasjonane som kunnskapskjelder. Ein annan innstilling er
fundamentalt uvitenskapleg og fører til sementering av det eksisterande og avskjering
av ny erkjenning. Vår kunnskaps-historie har mange døme på personar som ikkje har
ynskt å sjå ringfjella på månen i Galileo Galiles' teleskop—slik representantar for kyrkja
hans tid gjorde. I nåtid: Vi veit at vi enda har svært mykje ugjort i forståinga av verda i
oss og kring oss. Lalm-fenomena høyrer heime innanfor det vitskapleg nye og ukjende.